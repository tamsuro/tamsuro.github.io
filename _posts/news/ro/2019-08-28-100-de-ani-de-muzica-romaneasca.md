---
layout: post
title: 100 de Ani de Muzică Românească
lang: ro
logo: contain
date: 2019-09-22
cover: /assets/news/20190922.jpg
categories:
  - ro
  - news
---

Sub numele **100 de ani de muzică românească**, soprana Cristina Radu și pianistul Antti Vahtola dau viață primului concert alcătuit în exclusivitate din lucrări semnate de compozitori români, prezentat vreodată pe o scenă finlandeză.

Miniaturi pentru voce și pian sau pian solo invită publicul meloman din Tampere să se bucure de bogăția și originalitatea muzicii create în spațiul românesc de-a lungul unui secol.

Opusurile vocale din program ne oferă ocazia să ne întâlnim nu numai cu muzica lui George Enescu și a urmașilor lui compozitori, ci și cu poezia românească, de la Mihai Eminescu spre vremurile de azi.

#### CRISTINA RADU - BIO

**Cristina Radu** este solistă a Operei din Braşov, o prezență constantă a podiumurilor
de concert din țară și din afara ei, şi lector universitar în cadrul Facultății de Muzică a
Universității Transilvania.

Fascinația pentru arta sunetelor o ghidează permanent spre explorări muzicale diverse,
de la spațiile sonore renascentiste până la imaginariile contemporane, atât în
spectacolul liric, în repertoriul vocal-simfonic și cameral, cât și în ipostază de
ascultător, pedagog și scriitor. Activitatea sa cuprinde participări constante în emisiuni
de radio și televiziune în promovarea fenomenului liric pentru publicul larg.

Este laureată, printre altele, a concursurilor Mihail Jora, Queen Elisabeth International
Music Competition of Belgium şi Jette Parker Young Artists Programme la Royal
Opera Covent Garden, ca și autoarea volumului _O viziune modernă asupra formării
cântărețului de operă_ apărut la Editura Muzicală în 2017.

#### ANTTI VAHTOLA - BIO

Pianistul **Antti Vahtola** este un muzician versatil, mereu deschis să descopere noi
direcții în arta sunetelor. Repertoriul său acoperă cu generozitate toate epocile muzicale,
de la cea medievală la cea contemporană, atât ca solist cât și ca interpret de muzică de
cameră.

Vahtola a absolvit în anul 2000 Academia Sibelius din Helsinki, aprofundând pe lângă
studiile de pian și pe cele de orgă și canto. De aproape două decenii activează atât ca
pianist cât și ca bas, membru în coruri profesioniste sau ansambluri vocale, fiind prezent,
în ambele ipostaze, în transmisii live sau înregistrări de studio ale posturilor de radio și
televiziune finlandeze YLE.

În primăvara acestui an a lansat împreună cu clarinetistul Mikko Raasakka CD-ul ce
poartă numele _Tuntematon (Necunoscut)_, dedicat muzicii finlandeze pentru clarinet și
pian. În paralel cu cariera sa de interpret, Vahtola lucrează și ca profesor de pian la
Institutul Juvenalia din Espoo.

<div style="text-align: center; margin-top: 50px;">
    <p>Eveniment realizat cu sprijinul Ministerului pentru Românii de Preturindeni</p>
    <img src="/assets/minister.jpg" style="width: 25%" />
</div>
