---
layout: post
title:  "Romanian kansallispäivää juhlistamassa"
author: Immo Syrjäläinen
lang:   fi
cover: /assets/news/20141210/audienta.jpg
categories:
  - fi
  - news
---

Romanian kansallispäivää vietetään 1.12. Tänä vuonna Tampereella otettiin kuitenkin varaslähtö juhlintaan, kun Tampereen Suomi-Romania yhdistys sai olla mukana toteuttamassa sunnuntaina 30.11.2014 järjestettyjä kansallispäivän juhlia yhteistyössä kaupungin romanialaisen yhteisön kanssa. Juhlallisuuksien aluksi, kun vieraat oli otettu vastaan perinteiseen tapaan suolaa ja leipää tarjoten, yhdistyksemme puheenjohtaja ja varapuheenjohtaja toivottivat noin satapäisen osallistujajoukon tervetulleeksi lyhyillä puheenvuoroilla, minkä jälkeen tapahtuman ensimmäinen kunniavieras, Romanian Suomen suurlähettiläs Cătălin Avramescu, piti oman juhlapuheensa.

Näiden lyhyehköjen mutta mielenkiintoisten, kukin omalta kantiltaan Romanian itsenäisyyttä ja sen juhlimista tarkastelleiden puheiden jälkeen oli vuorossa Adina Dumitrescun orkestroima noin 40 minuutin mittainen pianokonsertti. Romanialaisen musiikin kavalkadin päätähtinä sulosointuja korviemme iloksi loihtivat Rouva Dumitrescun pianistioppilaat, ja näiden nuorten virtuoosien ihastuttava musisointi piti yleisön varmasti paikoilleen naulittuna.

<div class="row">
  <div class="col-md-6">
    {% include figure.html src="/assets/news/20141208/la-pian-1.jpg" class="landscape" %}
  </div>
  <div class="col-md-6">
    {% include figure.html src="/assets/news/20141208/la-pian-2.jpg" class="landscape" %}
  </div>
  <div class="col-md-6">
    {% include figure.html src="/assets/news/20141208/la-pian-3.jpg" class="landscape" %}
  </div>
  <div class="col-md-6">
    {% include figure.html src="/assets/news/20141208/audienat.jpg" class="landscape" %}
  </div>
</div>

<p class="text-right">Foto credits: <a href="https://www.facebook.com/aurelian.pop.photography">Aurelian Pop</a></p>

Illan virallisen osuuden päättivät kahden muun kunniavieraan puheenvuorot. Ensin Romanian Tampereen kunniakonsuli Sami Ettanen kertoi omia kokemuksiaan romanialaisuudesta, jonka jälkeen Romaniasta kotoisin oleva, mutta Suomessa jo pitkään asunut ortodoksipappi Isä Ioan Durac kuvaili ytimekkäästi historiallisia tapahtumia, jotka johtivat nykyisen Romanian valtion syntyyn 1.12.1918.

Kun varsinainen ohjelma oli saatu päätökseen, päästiin pöydän antimien pariin. Juhlapöydät oli katettu mitä moninaisimmilla romanialaisen keittiön herkuilla. Tarjolla oli suolaista ja makeaa, kylmää ja kuumaa, perinteistä ja modernimpaa. Vaikka juhlakansaa oli paikalla runsaasti, niin kaikki halukkaat saivat syödäkseen toinen toistaan herkullisempia ruokia, ja monenlaista palanpainikettakin oli tarjolla. Ruokailun ohessa juhlaväki vaihtoi vilkkaasti kuulumisia keskenään. Vauhtiin pääsivät myös spontaanisti ja hyvin vapaasti organisoidut tanssit, joissa pääosassa olivat romanialaiset juhlaklassikot kuten Brasoveanca ja Hora Unirii, mutta mahtuipa illan lopulla joukkoon myös 90-luvun kansainvälinen tanssihitti Macarena.

<div class="row">
  <div class="col-md-2">
  </div>
  <div class="col-md-8">
    {% include figure.html src="/assets/news/20141208/DSC00285.JPG" class="landscape" %}
  </div>
</div>

Oli upeaa nähdä miten suurin joukoin niin romanialaiset kuin suomalaisetkin olivat saapuneet juhlimaan tätä merkkipäivää, ja kuinka monet myös juhlistivat tapahtumaa kansallispukuihin pukeutuneina. Tapahtuma oli erittäin lämminhenkinen ja osallistujat nauttivat olostaan, joten tästä on varmasti hyvä jatkaa perinnettä ja juhlistaa Romanian kansallispäivää Tampereella myös tulevina vuosina!


