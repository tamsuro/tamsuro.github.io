---
layout: post
title:  Vietimme romanialaista kevään juhlaa
author: Anne Alalantela
lang:   fi
categories:
  - fi
  - news
---

Vietimme romanialaista kevään juhlaa, Martisoria, askarrellen martisoreja, eli pieniä punavalkonauhaisia koristeita, joita on tarkoitus antaa lahjaksi. Juhla on tärkeä romanialaisille ja sitä vietetään ympäri Romaniaa. Naisille ja lapsille annetaan lahjaksi kauniita pieniä rintaneuloja, joita he kiinnittävät vaatteisiinsa ja kantavat koko maaliskuun ajan. Suomalaisen mielessä heräsi tietysti kysymys; miksi vain naiset ja lapset? Asia selkiytyi kun selitettiin että juhla on verrattavissa suomalaiseen naistenpäivään, sen idea on kevään ja hedelmällisyyden juhlistamisessa. Usein martisorit ovat rintaneuloja tai kortteja, joiden yleisiä aiheita ovat neliapilat, kukat ja leppäkertut.

Lapset ja muutama aikuinenkin olivat innoissaan kartonkikukkasista, lankanukeista ja punavalkoisten nauhojen kierittelystä, joita teimme pajassamme Tampereen kansainvälisen toimintakeskuksen tiloissa. Tilaisuuden alussa yhdistyksen sihteeri kertoi martisorien symboliikasta, miten punainen ja valkoinen väri martisor - langoissa symbolisoi kevään tuloa ja talven päättymistä. Mikä ihana idea! Tapahtuma oli ensimmäinen yhdistyksen pitkän tauon jälkeen pidetty ja keräsi paikalle nelisenkymmentä asiasta kiinnostunutta.

![](/assets/news/martisoareee.jpg)